# Het woord "gij"

In plaats van _jij_ zeggen we in Vlaanderen _gij_. Als je _u_ hoort, is dit vaak een vorm van _gij_.

| jij | u | gij |
| --- | --- | --- |
| je | u | ge |
| jou | u | **u** |
| jouw | uw | **uw** |
| jouwe | uwe | **uwe** |

De vervoeging is een beetje anders:

| jij | gij |
| --- | --- |
| jij werkt | gij werkt |
| je werkt | ge werkt |
| werk jij? | werkt gij? |
| werk je? | werkte? |

Je hoort ook soms _werkte gij_ --- Zie: [verdubbeling](../verdubbeling).

Volgens de regels is de _gij_-vorm: de meervoudsvorm zonder **-en**, plus **-t**. Maar ik spreek die **-t** niet altijd uit, en ik schrijf ze ook niet. Vooral in de verleden tijd gebruik ik vaak gewoon de _jij_-vorm. Ik zeg _gij viel_ in plaats van _gij vielt_. Er is misschien een klein verschil tussen de Vlaamse _gij_-vorm en de _gij_-vorm uit de bijbel.

Sommige werkwoorden hebben een speciale _gij_-vorm:

| infinitief | jij | gij |
| --- | --- | --- |
| zijn | jij bent | gij zijt |
| zijn (vt) | jij was | gij waart |
| mogen | jij mag | gij moogt |
| kunnen | jij kan/kunt | gij kunt |
| zullen | jij zal/zult | gij zult |

## Wanneer zeggen we toch "jij"?

Veel Vlamingen gebruiken _jij_ wanneer ze tegen kinderen praten... of tegen NT2'ers. Ook in mails en WhatsApp-berichtjes is _jij_ courant. Maar in de spreektaal gebruiken Vlamingen die elkaar goed kennen altijd _gij_.
